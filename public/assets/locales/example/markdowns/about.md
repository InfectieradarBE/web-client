## Waarom Infectieradar?
Het RIVM houdt op verschillende manieren de verspreiding van infectieziekten, zoals het nieuwe coronavirus, in de gaten. Met Infectieradar brengen we in kaart of mensen in Nederland klachten hebben die kunnen wijzen op een infectie met het coronavirus. Aan dit onderzoek kan iedereen in Nederland meedoen. Doe je ook mee?

## Hoe werkt Infectieradar?
Als je meedoet aan Infectieradar geef je één keer per week door of je in de afgelopen week koorts of andere klachten had. Het gaat dan bijvoorbeeld om klachten zoals een loopneus, hoesten, niezen, keelpijn, koorts of verlies van reuk of smaak. Ook als je geen klachten hebt, is het belangrijk om dit door te geven. Als je geen klachten had, ben je snel klaar. Als je wel klachten hebt, duurt het invullen van de vragen ongeveer drie minuten. 

## Vinger aan de pols 
We weten dat de meeste mensen met het nieuwe coronavirus milde of weinig klachten hebben. Ze gaan dan niet naar de huisarts en wachten soms even met het maken van een testafspraak. Of ze laten zich niet testen. Door bij te houden of mensen in Nederland klachten hebben die kunnen wijzen op het nieuwe coronavirus kunnen we een mogelijke opleving van het virus snel zien. En ook als mensen minder klachten hebben, is dit een belangrijk signaal. Zo kunnen we samen vinger aan de pols houden. Infectieradar is daarmee een mooie toevoeging op de cijfers uit de - GGD-teststraten, de ziekenhuisopnames en de andere onderzoeken van het RIVM over het nieuwe coronavirus. 

## Actuele resultaten
Elke week publiceren we de actuele resultaten van Infectieradar op de website. Ook mensen die niet meedoen aan Infectieradar kunnen deze resultaten zien. 

## Kennis verzamelen en delen
De kennis en informatie die Infectieradar oplevert, kan het RIVM gebruiken voor wetenschappelijk onderzoek naar de verspreiding van het nieuwe coronavirus. Zo komen we steeds meer over het virus te weten. Het RIVM gebruikt Infectieradar ook voor andere virussen en infectieziekten zoals griep.
Infectieradar is een onderdeel van [Influenzanet](http://www.influenzanet.info). Dit is een Europees samenwerkingsverband tussen het RIVM en verschillende Europese universiteiten en overheden. Het doel van deze samenwerking is om de klachten van infecties, zoals bijvoorbeeld nu het nieuwe coronavirus (COVID-19) en griep, bij mensen in Europa in kaart te brengen en te volgen. Alleen onderzoeksgegevens worden gedeeld met de deelnemers aan Influenzanet. Dit betekent dat er geen gegevens worden gedeeld aan de hand waarvan individuele personen op directe wijze zouden kunnen worden geïdentificeerd. Deze gegevens worden gebruikt voor wetenschappelijk onderzoek naar infecties.  

## Meedoen? 
Meedoen is eenvoudig. Volg de link hiernaast of boven. Daarna maak je jouw profiel aan. De eerste keer vragen wij je om een uitgebreide achtergrond vragenlijst in te vullen. Dan ben je klaar voor de wekelijkse vragenlijst. Je krijgt elke week een e-mail met het verzoek om de wekelijkse vragenlijst in te vullen. 

Om ook inzicht te krijgen in klachten onder kinderen hebben we het mogelijk gemaakt om ook hun klachten elke week door te geven. Dit doe je door een extra profiel aan te maken in de instellingen.
